---
layout: alternative
title: "Queer"
description: ""
image: "imgs/img0.jpg"

---

# Queer

## Il pensiero della molteplicità che saremmo pout* essere

Non è utile dare qui una definizione della parola "queer" nè provare a riassumere quelle che sono le principali correnti che attraversano lo sviluppo delle teorie queer (se ti interessa però ti consiglio [questo libricino](http://mimesisedizioni.it/le-teorie-queer.html)). Mi limiterò a dire cosa significa il queer *per me*, e sono sicuro che potresti pensarla diversamente e potresti perfino avere ragione.

Il queer *per me* è uno spazio d'interpretazione del reale che si apre nel momento in cui si rifiuta il genere come categoria normativa (e a volte perfino descrittiva) dell'azione di un singolo. In altre parole, *il mio* queer è la convinzione che sia non solo possibile ma anche preferibile un approccio alla società "dall'interno" risultato di una decostruzione della categoria del genere, non solo svuotandola del suo portato politico (inteso come crezione di rapporti di potere) ma anche, in maniera radicale, negandola di fatto.

Negare il genere - a questo ci tengo - non significa assolutamente negare il senso delle battaglie per la parità di genere. Significa semmai rendere ancora più esplicita l'arbitrarietà del sistema su cui l'oppressione delle donne e l'inquadramento ciseteronormativo e machista degli uomini poggiano. Significa, contemporaneamente, mettere i bastoni tra le ruote a ogni tentativo di riconoscimento politico di un "terzo genere" non binario nella misura in cui il non binarismo è auspicato essere una tendenza sociale e non un fattore identitario individuale ulteriormente divisivo.

Con una specie di sineddoche, intendo per "queer" ogni tendenza ad abbattere le categorie linguistiche e concettuali che hanno finora prodotto disparità nel nostro mondo, o che comunque sono state trasferite da semplici termini dscrittivi a ruoli normativi (modelli d'azione o di comportamento che, ci si apetta, i partecipanti di quella categoria incarneranno). Se da un lato infatti fa parte del linguaggio e del pensiero umani l'atto di dividere l'una cosa dall'altra mediante nomi diversi e in certa misura opposti, separare i concetti per renderli pensabili, se quindi non può forse esistere una forma estrema ed assoluta di queer che abbatta per intero le schematizzazioni, credo fermamente che ci sia un problema con le schematizzazioni che attualmente la cultura ci consegna, visibilissimo in fenomeni come la polarizzazione, lo svuotamento della parola o al contrario iper-connotazione, le semplificazioni, la nostra totale incosceinza del potere effettivo, performativo prima ancora che politico, della parola.

Da un punto di vista queer, quindi, quello su cui voglio soffermarmi non è tanto il concetto di uomo e donna, concetto che ci viene dalla storia della nostra civiltà e forse della nostra specie, ma l'identificazione forzata (almeno parziale) di un individuo libero con una categoria che gli preesisteva e della quale non è pienamente consapevole. E d'altronde raggiunto un livello di normalizzazione della [postverità](https://mulino.it/isbn/9788815273819) così avanzato che, io credo, possiamo anche permetterci di fantasticare su un umano "post-*logos*", così come mi pare abbiano immaginato alcuni autori del passato. Con le parole di Allen Ginsberg in [*Le migliori menti della mia generazione*](https://www.ilsaggiatore.com/libro/le-migliori-menti-della-mia-generazione/) (p. 195):

>[...] Estesa infine da Burroughs al linguaggio come dipendenza, al linguaggio come meccansimo di controllo. La parola vera e propria: "In principio era il Verbo" dicono i religiosi, nel tentativo di imporre il controllo ultimo sulla natura e sulla coscienza umane. La rivoluzione finale di Burroughs è di "cancellare la parola". Ripercorrere a ritroso il filare della parola per trovare l'origine del controllo.

Questo perlomeno è ciò che *il mio* queer vorrebbe ispirare.

<p class="date">Abbozzato il 18 marzo 2021.</p>