---
title: "Digital gardens italiani"

---

# Digital gardens italiani

Mentre scrollavo selvaggiamente, mi è capitato davanti un pezzo di [Riccardo Coluccini detto Boter](https://boter.eu/) su Motherboard di Vice. Sembrerebbe [un primo deciso tentativo italiano di divulgare la sottocultura dei digital gardens](https://www.vice.com/it/article/pky7vv/come-creare-blog-giardino-digitale) che, come Boter ha ben capito, è un intrico difficilmente spazzolabile di inclinazioni individuali e tendenze collettive, in parte fermamente controculturali, e in parte accomodanti e riformatrici nei confronti del cosiddetto “capitalismo della sorveglianza” social-oriented. In realtà credo che ci sia qualcosa di più dietro al fenomeno dei giardini. Forse finalmente siamo arrivati alla realizzazione che prendere in mano le modalità della comunicazione è un modo per riprendere in mano le nostre scelte. È come se finora avessimo parlato una lingua che non conoscevamo, e lo avessimo fatto per mezzo di un interprete che era un bambino di dieci anni. Tutto ciò che volevamo comunicare andava semplificato e – ahimè – impoverito. Ci eravamo quasi convinti di non avere più niente da dire, o sbaglio?

Di fronte a tutto ciò, l’esperienza del giardino fa saltare il tavolo. Prendersi tutto lo spazio, il tempo e la libertà necessaria per pensare, all’inizio ti sembra quasi una rivoluzione. Ti fermi, qualche volta, e ti chiedi se è legittimo fare alcune scelte. Ti fermi, qualche volta, e ti rendi conto di tante piccole scelte che non avevi preso in considerazione mentre andavi avanti col pilota automatico, e adesso sono tue.

Un altro aspetto che l’articolo di Motherboard ha solo sfiorato è quello dell’integrazione reciproca tra tecnologie espressive. È un po’ quello che succedeva agli albori del web, con le prime pagine personali e [i primi “weblog”](https://stackingthebricks.com/how-blogs-broke-the-web/). Avere un giardino significa riconnettere la scrittura e il linguaggio, la sperimentazione visuale al di fuori dei canoni classici, e l’aspetto tecnico “rozzo”. Il contenuto del giardino, oltre a comunicare al suo interno e con l’esterno, nella Rete e al di fuori, è composto di una continua mediazione tra approcci espressivi radicalmente diversi eppure tutti estremamente creativi (e se non sei un nerd potrà sembrarti strano quello che sto dicendo, ma credimi, la progettazione e lo sviluppo, e perfino il “coding” possono essere attività *estremamente* creative). Forse per questo sono così entusiasta di poter sviluppare questo ambiente di pari passo con la scrittura dei contenuti. Ho tonnellate di idee che non vedo l’ora di sperimentare.

E però, alla luce di tutto, mi accorgo che ho ancora un dubbio. Un dubbio, a dire il vero, che è quasi una domanda retorica, ma se hai delle ipotesi mi piacerebbe che le condividessi con me via [mail](mailto:web@zulianis.eu). Come mai sono ancora così pochi i giardini che parlano italiano?

Come mai, a parte l’articolo sopracitato, [la newsletter di Francesco Oggiano](https://mailchi.mp/francescooggiano/digital?e=a3a089a475), e un [misero pezzetto della TIM](https://www.lemacchinevolanti.it/news/il-nuovo-fenomeno-del-web-i-giardini-digitali), in Italia sembra che nessuno si sia accorto dei giardini digitali, e soprattutto delle spinte che altrove ne hanno fatto un fenomeno?

___
&nbsp;
&nbsp;
[Parliamone](mailto:web@zulianis.eu), oppure scopri [[che cosa direbbe Mark Fisher dei giardini digitali]]...

[//begin]: # "Autogenerated link references for markdown compatibility"
[che cosa direbbe Mark Fisher dei giardini digitali]: che-cosa-direbbe-mark-fisher-dei-giardini-digitali.md "Che cosa direbbe Mark Fisher dei giardini digitali"
[//end]: # "Autogenerated link references"