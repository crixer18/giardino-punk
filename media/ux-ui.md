---

layout: page
title: "UX/UI"
description: 'Ossia: tutto quello che succede all'interfaccia di un sito prima che tu lo veda'
image: "imgs/img0.jpg"

---

# UX/UI

## Ossia: tutto quello che succede all'interfaccia di un sito prima che tu lo veda

Se non hai ancora avuto il piacere di conoscerli, ti presento altri due campi che sono a tutti gli effetti professioni del web e di cui i social [[media]] ci hanno fatto credere di poter fare a meno.

UX sta per __*User Experience*, cioè tutto il complesso di impressioni, azioni, reazioni, scambi, problematiche eccetera eccetera che riguardano l'interazione dell'utente con un sito web__. La UX è un campo che si estende molto oltre il design, e in qualche modo rappresenta la versione digitale del marketing in senso ampio. Se intendiamo, per esempio, il packaging di un prodotto come "design", allora la UX sarà tutto il processo che parte dalla brand identity e si conclude con la "release" del prodotto. Nel campo della UX, è utile sapere che le idee creative esistono e sono importanti, ma stanno in equilibrio con l'altro piatto della bilancia. Dietro all'esperienza dell'utente, infatti, ci sono studi che toccano la psicologia, l'accessibilità, lo sviluppo software ecc. Un progetto deve sempre passare il vaglio di quelli che nel marketing si chiamerebbero "focus group" – ma se sei uno sviluppatore avrai più familiarità con il concetto di alpha e beta testing.

Una cosa diversa e più circoscritta è la UI, ossia __*User Interface*, lo sviluppo di interfacce utente che nel web sono essenzialmente visive__, in altre parole, l'aspetto esteriore – che però, è bene ricordarlo, entra in comunicazione e si adatta al progetto di UX e infine alla struttura e allo scopo del nostro sito.

Avrai notato che sto parlando di siti come se fossero l'unico campo di applicazione del know-how e dei processi di UX e UI. Naturalmente non è così. UX e UI sono importantissimi quando sviluppiamo pagine web, AMP, app, newsletter e tutti i contenuti con cui un utente potrebbe interagire. Le ragioni per cui per il momento mi limito a parlare di siti web sono:

1. che è il prodotto che conosco meglio;
2. che c'è (o dovrebbe esserci) all'interno del web una grandissima varietà di forme e strutture che potresti voler scoprire, e forse questo breve testo ti aiuterà a farci attenzione;
3. che mi preme mettere in evidenza come **il mondo dei web designer e developer, a differenza di quello dei social media content creators, sia molto consapevole dei processi di integrazione tra contenuto e interfaccia**. Quello che vediamo sui social media è il prodotto dell'adattamento di contenuti originali a griglie e strutture standard dettate dall'alto, che sono al contempo visive e funzionali. Questo tendenzialmente non succede nel web (o perlomeno in quello di un certo livello), dove invece la progettazione dell'interfaccia va di pari passo con le esigenze dell'utente e con la forma del contenuto – se non ci credi, leggi di quella volta che mi sono accorto che [[architettura-del-sito]]. Poiché sono convinto che questo modo di fare web sia un'alterativa plausibile e di gran lunga preferibile ai social media, il mio obiettivo qui è precisamente di mettere in evidenza le differenze sostanziali tra web e social.

### Hack the interface vs. Queer the interface

Rispetto molto il lavoro dei social media content creators, specie di quelli bravi, e ce ne sono parecchi. E tuttavia il loro approccio mi fa tornare in mente la questione di [[punk-come-sinonimo-di-hack]] e [[punk-come-sinonimo-di-queer]]. É ammirevole l'operazione di chi lavora creativamente in uno spazio ristretto all'interno di confini invalicabili e produce opere d'ingegno (oltre che della comunicazione) che troppo spesso non vengono riconosciute come tali a dispetto di spot, banner e altre forme comunicative più vecchie e radicate. Il mio timore, tuttavia, è quello del "**realismo capitalista**". Ossia, temo che a forza di lavorare all'interno di questi limiti dettati dall'alto (dalle tech companies nello specifico), questi creativi finiscano per credere nel *realismo* che dichiara quel tipo di ambienti come gli unici possibili – mentre in realtà noi, tu e io, siamo qui a dimostrare che non è così.

Il lato *hack* è importantissimo, e in questo momento storico i social media content creators sono quelli che hanno maggiore potenzialità dal punto di vista della visibilità e dell'impatto sociale. E tuttavia è difficile non chiedersi come se la caverebbero questi creativi di fronte alla pagina bianca del web sconfinato. Ci tornerò su, per ora ti racconto come me la cavo io.
### about:blank

L'idea dell'interfaccia di per sé è piuttosto semplice. Prendi carta e penna e fai uno schizzo di come la tua pagina web o il tuo sito o la tua app dovrebbero apparire. Tutto qua.

La sensazione all'inizio è un po' quella di quando ti siedi alla scrivania di fronte a un foglio Word completamente vuoto col cursore che lampeggia e l'intenzione di scrivere un grande bestseller. Di certo sedersi di fronte allo schermo è uno step necessario, ma non diresti che sia un gran passo avanti nell'economia del progetto, giusto? Iniziare a pensare un'interfaccia è così. Ci vuole un foglio bianco, una penna e un'idea.

L'idea è il punto da cui emana tutto. Come dicevo, è molto difficile scindere l'idea grafica dal contenuto, perciò molto spesso è meglio partire dal contenuto. Peraltro, se sei una persona poco visiva e niente affatto manuale come me, il pensiero di prendere in mano una penna o un pennarello e fare uno schizzo può essere di per sé un ostacolo. **Avere un'idea della struttura del contenuto** e limitarsi a mettere su carta quella può essere un ottimo modo per rompere il ghiaccio con i ferri del mestiere. La prima cosa che io disegno non è una griglia, ma una mappa mentale. Quello che dobbiamo arrivare a capire è: di che cosa stiamo parlando?

![Mappa mentale](/imgs/img2.jpg)

Se, come nel mio caso, lavori a un tuo progetto, certamente un'idea iniziale del progetto l'avrai. Di solito non è molto definita, conta molti dettagli insignificanti e grossi punti ciechi. Fare una mappa mentale è senz'altro utile, ma qualche volta può alimentare l'ansia da prestazione e la sensazione di essere ancora troppo indietro nel progetto. Il mio consiglio è di riflettere, fare schizzi, prendere nota, fare chiarezza. Ma se il contenuto stesso ti sembra troppo debole (e se ti sembra così probabilmente hai ragione), la cosa che per me funziona è alzarmi e andare a fare una passeggiata. Posso camminare per ore con un'idea in testa, girarci attorno, immaginarla, approfondirla, strutturarla – così ho scoperto l'utilità delle note vocali.

### Pensa in piccolo

Una volta che ho l'idea, il tema, un abbozzo di struttura e qualche demo di contenuti, posso tornare alla mia scrivania e mettermi all'opera.

Rispetto alla grafica editoriale, l'UI ha il vantaggio/svantaggio di non avere confini fisici, i margini del foglio di carta. Ma, a ben guardare, anche il digitale ha dei grossi limiti. Per questo, pensando alla pagina web, la prima cosa che mi domando è: *quali sono i limiti della fruizione?*

Siccome mi occupo principalmente di contenuti testuali, per me i limiti dell'utente della mia pagina sono quelli della leggibilità. Per fortuna mi viene in aiuto un approccio che ho a lungo sottovalutato, e di cui solo recentemente ho apprezzato il senso: il **mobile first**. Può essere controintuitivo all'inizio, ma il gesto di disegnare una pagina perfettamente fruibile su uno schermo molto piccolo (come quello di uno smartphone, se proprio non vogliamo pensare allo smartwatch), e poi via via allargarla fino ad arrivare alla dimensione di un pc o una smart-tv, è di grande aiuto. Di certo la prima impressione è quella di dover semplificare eccessivamente e "impoverire" l'interfaccia. Qui torniamo a quell'idea di "Hack the interface" di cui parlavo prima, scontrandoci però con i limiti oggettivi della fruizione su dispositivo mobile. Occorre spremersi le meningi per rimanere chiari e creativi al tempo stesso, e il *mobile first* ti porta a spremerle parecchio.

D'altra parte:

1. dovendo pensare all'ordine della pagina in uno spazio ridotto, necessariamente esisterà un ordine gerarchico dei contenuti sulla base dell'importanza che hanno al fine del progetto complessivo. Avere sempre presente una visione complessiva è un'ottima cosa. In generale nella vita.
2. Tieni in considerazione che, a seconda del sito a cui stai lavorando e della promozione che ne farai, la fetta di utenti che navigheranno da mobile potrebbe aggirarsi pressapoco intorno alla metà. Penare anche a *loro* durante la progettazione sarebbe in ogni caso un passaggio necessario.

Per questo, il primo schizzo di una vera e propria griglia è più che altro simile a una saponetta istoriata (specie se hai una zampa di gallina come la mia).

![Layout sketch](/imgs/img3.jpg)

### Trial & error, content first and human beings

Un'altra cosa che per molto tempo ho sottovalutato sono le **demo**, ossia tutti quelle versioni grafiche che fai *prima* di mettere le mani sul codice.

Io personalmente uso un software che si chiama Adobe Xd, che produce prototipi interattivi davvero efficienti. Poi li testo su tutti i miei dispositivi e, se posso, chiedo in prestito anche quelli degli altri. Facendo parte della Suite, Adobe Xd è piuttosto costoso, ma online puoi trovare ottimi consigli di software con cui creare le tue simulazioni. Una volta prodotte, ti consiglio di mostrarle a quante più persone possibile e raccogliere tutti i feedback (è incredibilmente utile quello della nonna che ti fa notare quanto è scritta piccolo la tua pagina).

![Prototipo](/imgs/img4.PNG)

Fai tesoro di tutto. Quando poi passerai allo sviluppo non vorrai accorgerti che ti era sfuggito qualcosa nelle demo. Ogni cosa è migliorabile naturalmente ma, soprattutto se parti da un'interfaccia semplice, chiarezza, ordine e leggibilità sono il livello zero.

Quando fai le demo potrebbe essere utile cercare anche dei tester che siano simili agli utenti reali del tuo sito. Un bambino saprà darti molte dritte su come rendere più interessante la grafica di un sito per bambini. Se la tua idea è sufficientemente circoscritta avrai in mente un pubblico ideale per i tuoi contenuti (che probabilmente non corrisponderà del tutto al pubblico effettivo). Come nel marketing, cerca di raccogliere informazioni su queste persone: quali dispositivi utilizzano, quali azioni prediligono per interagire con la pagina, ma anche di quale contesto grafico e mediale sono figli, ossia che film guardano, quali colori possono catturarli, quali spot gli sono rimasti impressi eccetera. Ricordati che **l'essere umano è, per ora, il tuo obiettivo finale** (con buona pace della macchina che mi sta leggendo in questo momento, sì *googlebot* dico a te!).

### Olismo creativo

Ho questa convinzione: **se un'idea è veramente creativa, è organica**. Ossia, se la visione da cui sei partit* per inventare il tuo progetto – cioè il *cosa* – è davvero interessante, allora il *come* scaturirà da quella stessa visione di conseguenza. Il momento iniziale, l'idea che ti arriva mentre sei sotto la doccia, è la creazione, l'esplosione queer. Tutto il resto è "solo" hack, il tentativo di rimanere creativamente consistenti con il proprio progetto. Se non è buona l'idea di partenza, il lavoro successivo non riuscirà a renderla interessante. Senza dubbio c'è ancora spazio per inventare mentre sviluppi l'interfaccia o produci i contenuti, ma la creazione è finita, il destino è scritto. Sembra banale ma lo sviluppo per me ruota davvero intorno a tre cose:

1. essere coerente;
2. essere testardo;
3. non commettere errori.

Tutto qua.

Se hai qualche consiglio da darmi, che sia software o esistenziale, o se vuoi farmi testare una delle tue demo, scrivimi una [mail](mailto:web@zulianis.eu).

<p class="date">Aggiornato il 10 febbraio 2021.</p>



[//begin]: # "Autogenerated link references for markdown compatibility"
[media]: media.md "Media"
[architettura-del-sito]: architettura-del-sito.md "La struttura del sito plasma la struttura dei pensieri"
[punk-come-sinonimo-di-hack]: ../da-fare/punk-come-sinonimo-di-hack.md "Punk come sinonimo di hack"
[punk-come-sinonimo-di-queer]: ../da-fare/punk-come-sinonimo-di-queer.md "Punk come sinonimo di queer"
[//end]: # "Autogenerated link references"