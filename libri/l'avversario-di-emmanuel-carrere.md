---
layout: alternative
title: "L'Avversario di Emmanuel Carrere"
description: "Un crimine o una preghiera: l’antiprocesso a Jean-Claude Romand."
image: "imgs/img0.jpg"
---

# *L'Avversario* di Emmanuel Carrere

## Un crimine o una preghiera: l’antiprocesso a Jean-Claude Romand

Questa è la storia di due uomini. O meglio, è la storia di un uomo che indaga nelle identità dell’altro alla ricerca di (o forse in fuga da) un punto di contatto. È la storia parallela di Emmanuel Carrère, scrittore di fama internazionale, e di Jean-Claude Romand, che nel 1993 uccise la moglie Florence, i due figli e gli anziani genitori e appiccò il fuoco in casa rischiando la vita lui stesso.

>«La mattina del sabato 9 gennaio 1993, mentre Jean-Calude Romand uccideva sua moglie e i suoi figli, io ero a una riunione all’asilo di Gabriel, il mio figlio maggiore, insieme a tutta la famiglia.»

### La metamorfosi di Jean-Claude Romand

A lungo stretto in un universo di menzogne che si è eretto intorno, Romand ha raggiunto il limite. In un momento che non si riesce a identificare come un raptus o come il culmine di un piano discreto e calcolato, ha compiuto una strage destinata a rimanere nelle cronache francesi.

Durante il processo, Carrère si trova in platea con la stampa, a pochi metri da un Romand lucido alla sbarra, eppure fragile. È allora che iniziano ad emergere le profondissime contraddizioni di un uomo (Jean-Claude Romand) diviso tra un sincero amore per la famiglia che ha sterminato, una fede sempre più radicata, e una vita fatta di menzogne fino alle sue fondamenta. E allo stesso tempo emergono le contraddizioni di un altro uomo (Emmanuel Carrère), che lotta tra l’attrazione e la repulsione per l’omicida, tra la scettica ragione che lo spinge a non credere a una sola parola di Romand, e una immotivata empatia che somiglia a sua volta a una fede.

### Autofiction: il racconto dei due dolori

Questa è una storia che a Carrère è costata sette anni di depressione, e a Romand ventisei anni di carcere, al termine dei quali, nella primavera del 2019, ha ottenuto la libertà vigilata.

Nel frattempo *L’Avversario*, pubblicato in Italia da Adelphi nel 2000, è stato riconosciuto come uno dei libri migliori, se non il migliore, dell’autore francese. È il capostipite del genere dell’autofiction: con questo libro Carrère ha abbandonato per sempre il biografismo che era al centro, per esempio, di [*Io sono vivo, voi siete morti*](https://www.adelphi.it/libro/9788845930874), biografia dello scrittore di fantascienza Philip K. Dick. __Questo nuovo genere, l’autofiction, ha il potere di descrivere non uno solo, bensì due dolori__. Da un lato, quello di Jean-Claude Romand, del delitto e del processo, e dall’altro quello della cronaca, il dolore di Emmanuel Carrère. Il narratore, la persona che per duecentosessanta pagine dice “io”, è protagonista tanto quanto quel protagonista invisibile e recluso, su cui si può congetturare, ma che resta celato dietro a una coltre di menzogne.

E come giustificare questo dolore narrante? Carrère sente il bisogno di farlo nel finale. __*L’Avversario* è, nella forma e nella sostanza, una sperimentazione__. Il lettore segue le tracce del narratore, ripercorre i suoi tentativi, inciampa egli stesso nei suoi errori. E gli errori, gli incidenti di percorso che Carrère non si è dato la pena di nascondere, sono ancora lì tra le righe, e lo rendono un libro strano, disordinato, fatto di ripensamenti e di false partenze. È un narratore che specula, che esagera il, che accoglie e condivide le opinioni di tutti e non è più capace di districarsi tra quello che il buon senso gli dice e quello in cui vorrebbe credere.

Ma in fondo cercare di giustificare la forma di questo libro è forse solo un modo per arrivare a rendere conto della stessa scelta di scrivere questo libro. Un libro che gli è costato fatica, che lo ha messo alla prova. Un libro che serviva a dare un senso (non fosse altro che una coerenza narrativa) a una storia che sfugge alla comprensione, la storia di un massacro. E per qualche motivo questa storia risuona dentro Emmanuel Carrère, nella sua umanità.

Sembra quasi di sentire, alla fine di tutto, il peso della fratellanza tra questi due protagonisti. Lo scrittore e la sua nemesi. William Wilson e il suo omonimo. Sembra quasi di immaginarli, a sorti invertite, come se Jean-Calude Romand avesse affrontato sette anni di depressione, e Carrère avesse scontato ventisei anni di carcere. E adesso che Romand è uscito, non possiamo fare a meno di chiederci se anche Carrère sia libero.

>«Ho pensato che scrivere questa storia non poteva essere altro che un crimine o una preghiera.»


<p class="date">Pubblicato la prima volta altrove, il 20 febbraio 2020.</p>

[[libri]]

[//begin]: # "Autogenerated link references for markdown compatibility"
[libri]: libri.md "Libri"
[//end]: # "Autogenerated link references"