---
layout: alternative
title: Random Access Memories dei Daft Punk
date: 2021-02-23
---

# Random Access Memories dei Daft Punk

Avevo quattordici anni quando ho visto *Tron Legacy* al cinema. Mi ricordo quel cameo nella [scena del bar](https://www.youtube.com/watch?v=ASYLSQCa97w), so di aver pensato che è facile fare un'apparizione in un film quando sei un uomo con un casco. Qualche anno dopo ho guardato anche il primo *Tron* del 1982.

Qualunque sia la mia idea di *punk* oggi, è difficile spiegare quanto sia stata influenzata da quei due film: dall'[[estetica-neon]], all'impresa di Flynn Jr. alla Encom, che sfiorerebbe il [[solarpunk]], se solo ci fosse mai il sole. E poi ovviamente la [[musica]], una musica che comunica direttamente col complesso delle atmosfere cyberpunk, senza però avere niente di niente a che vedere col genere musicale punk (cosa che notava anche Mark Fisher, autore di *K-punk*, quando mi sono chiesto [[che-cosa-direbbe-mark-fisher-dei-giardini-digitali]]). In quel momento, con quei due film, ho capito che *punk* voleva dire anche altro. E insieme ho capito anche che, in una forma o in un'altra, un suo legame col mondo della musica era inevitabile.

[__*Random Access Memories*__](https://it.wikipedia.org/wiki/Random_Access_Memories) è uscito quando avevo diciassette anni, ho comprato il cd. Non è stato il primo disco dei Daft Punk che ho ascoltato per intero, ma è senza dubbio quello che ho ascoltato più volte. Non era più così "upbeat" come i loro dischi di un tempo. Era, per certi aspetti, quasi un concept album, una storia **sul rincorrere quella musica che prima si credeva essere il futuro** (e lo dice prorpio Giorgio Moroder nell'intro alla [terza traccia](https://www.youtube.com/watch?v=zhl-Cs1-sG4)), ma che ormai si sa essere il passato.

Il primo brano fa: "__*Let the music of your life / Give life back to music*__". Lo stesso titolo del disco, "*Random Access Memories*", parla della nostalgia. E siamo sinceri, quando Pharrell Williams canta "*We're up all night to get lucky*", tu gli credi?

C'erano i Daft Punk prima di Sia e di Liberato, a combattere la nostra partita contro **il mercato dell'immagine pubblica**, la pornografia del viso esposto. Non c'erano i social network e lo streaming, ma due dj francesi avevano capito che l'industria musicale chiedeva troppo di loro stessi. Due punk avevano deciso di non darglielo.

Ma il problema è sempre lo stesso per chi cerca di vedere il futuro: che un giorno ti svegli e ti accorgi che è tutto finito. E adesso sembra significativo che *Random Access Memories* sia stato il loro ultimo disco.

Poi c'è stato The Weeknd, che guarda caso proprio qualche giorno fa ha toccato le vette del mondo con la sua [performance durante l'Halftime Show del Super Bowl](https://www.youtube.com/watch?v=9rhadTURsrw). Un'ultima scommessa prima dell'epilogo.


<p class="date">Scritto il 24 febbraio, riascoltando <i>Random Access Memories</i>.</p>

[//begin]: # "Autogenerated link references for markdown compatibility"
[estetica-neon]: ../estetica-neon.md "Estetica neon"
[solarpunk]: ../da-fare/solarpunk.md "Solarpunk"
[musica]: musica.md "Musica"
[che-cosa-direbbe-mark-fisher-dei-giardini-digitali]: ../digital-gardens/che-cosa-direbbe-mark-fisher-dei-giardini-digitali.md "Che cosa direbbe Mark Fisher dei giardini digitali"
[//end]: # "Autogenerated link references"