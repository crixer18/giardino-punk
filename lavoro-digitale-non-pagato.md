---
layout: alternative
title: Lavoro digitale non retribuito
description: Riconoscere la creazione di contenuti come un lavoro vero e prorpio è un passo necessario per capire che cosa stiamo facendo sui social network
image: imgs/img0.jpg

---

# Lavoro digitale non retribuito

La democratizzazione di Internet e l'esplosione degli **User Generated Contents**, ossia quel meccanismo per cui oggi anche mia nonna può mostrare al mondo le sue fotografie d'autore scattate con lo smartphone, è al centro di moltissimi dibattiti, dalle fake news all'hate speech, dalla crisi dell'industria culturale tradizionale a quella della democrazia rappresentativa. Non saprei entrare nel merito e dare un giudizio su queste questioni. E anche se fossi capace, credo che sarebbe un giudizio sterile. D'altronde sono qui a scrivere [[digital-gardens]], la mia opinione è autoevidente.

Quello in cui vorrei mettere il becco, invece, sono le conseguenze economiche. Il fatto di traslare la "creazione" di contenuti digitali dal campo del lavoro (almeno in parte) salariato a quello del tempo libero comporta, secondo me, una mispercezione di quello che questa attività effettivamente è. Non sono un economista, ma lavoro con Internet anch'io, e un paio di cose mi sembra di averle capite.

### Lavoro e non lavoro

Quella del lavoro non retribuito è una vecchia questione, [Karl Marx](https://it.wikipedia.org/wiki/Karl_Marx) per intenderci. In pochissime parole: è proprio del modo di produzione capitalistico il fatto che esista una parte di lavoro che non è retribuita al lavoratore nel suo salario, ma serve a produrre plusvalore a beneficio del capitalista. È normale. È giusto? Non lo so, ma è un fatto. La considero una questione chiusa (se hai voglia di riaprirla ti consiglio di andare a leggere direttamente [il *Capitale*](https://www.marxists.org/archive/marx/works/1867-c1/index.htm), ma per sommi capi la trovi anche in un manuale di filosofia del liceo). Quindi forse il titolo di questa nota non dovrebbe essere "Lavoro digitale non retribuito", ma "**Lavoro digitale non riconosciuto**". È di questo che stiamo parlando.

### Creazione di contenuti

Un'altra cosa di cui nessuno si sorprende è che **l'attività creativa non sempre si traduca in un mestiere**. Mi piacerebbe metterla a paragone per esempio con il mestiere del pittore.

Al di là del giudizio sulla qualità del'opera, posso pensare a montagne di ottimi pittori che, per scelta o meno, si sono mantenuti nella sfera della passione, dell'attività amatoriale, senza farne una vera e propria professione. Altri, invece, hanno trovato il modo di vivere (o perlomeno guadagnare qualcosa) con la loro arte. Lo stesso succede anche per i digital content creators. Non tutti i vecchi blogger sono diventati scrittori, è chiaro. Come ci sono i pittori con le cantine piene di tele ammucchiate a fare polvere, ci sono romanzieri coi cassetti che traboccano di cartacce, e creators con le note del telefono e il blog pieni di ottime idee.

Fin qui il senso della parola "creators" mi sembra che non sia cambiato più di tanto col grande tuffo nella Rete.

### Produzione di contenuti

Il problema si presenta insieme ai **social network**. Quando queste idee vengono effettivamente distribuite, il gioco cambia. Mentre da pittore posso regalare i miei disegni, posso fare un ritratto a un amico ecc., e il tutto rientra nell'attività creativa di cui parlavo sopra, i social network cambiano la posta in gioco. Facebook è l'amico a cui regali tutti i tuoi album da disegno dicendo: "beh, mostrali un po' in giro", e che sistematicamente corre a venderli all'asta, tenendo per sé il ricavato. Il fatto che tu come "creator" non percepisca il tuo lavoro come un lavoro, una *produzione* in senso industriale e marxista, dà la possibilità alle piattaforme di appropriarsi del valore che produci senza darti niente in cambio (se non una forma di visibilità che è comunque vincolata alle sue regole e che potrebbe non tradursi mai in entrate vere e proprie). Praticamente quello del content "creator" è il lavoro più vantaggioso del mondo, perché dà il 100% di plusvalore per loro e per niente in salario per il lavoratore.

Per questo continuo a inisistere sul fatto che la "creazione di contenuti" non è "creazione" nella logica della creazione artistica, ma è a tutti gli effetti "produzione" di contenuti, nella logica di un sistema di lavoro non salariato in cui qualcuno guadagna dal tuo lavoro. E quando parlo del guadagno delle piattaforme intendo prima di tutto la loro stessa esistenza, oltre ovviamente agli introiti pubblicitari. Tieni sempre a mente che il valore di Facebook – uno a caso – è il valore delle persone che lo usano: **un social network vuoto e senza prospettiva d'uso, fosse anche il sito più complesso di sempre, varrebbe zero**.

Con questo non sto dicendo che si sbagliato esibire le proprie creazioni, né che per farlo sia meglio entrare all'interno di sistemi che prevedono giudizi di valore più o meno arbitrari da parte di istituzioni riconosciute che fanno ovviamente i propri interessi (editori, galleristi, software house, talent scout, progammi televisivi, ma anche agenzie di recruiting se sei un influencer...). Quello che sto dicendo è che la scelta non si limita a questi due modelli. A un certo punto si è deciso che la Rete fosse libera, ed è ancora così, non dimentichiamocelo.

<p class="date">Scritto il 25 febbraio 2021.</p>

[//begin]: # "Autogenerated link references for markdown compatibility"
[digital-gardens]: digital-gardens/digital-gardens.md "Digital gardens"
[//end]: # "Autogenerated link references"