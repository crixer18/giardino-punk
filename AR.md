---
title: "AR"
description: "Una tecnologia d'avanguardia si nasconde nei filtrini di Instagram, è accessibile e gratuita."
image: "imgs/img0.jpg"

---

# Augmented Reality

## C'è già la versione for-dummies, però è di Facebook

Fino a circa una settimana fa credevo che il futuro dell'AR fossero i [Google Glass](https://it.wikipedia.org/wiki/Google_Glass), e già non mi andava a genio. Puoi immaginare la mia sorpresa quando ho scoperto che invece il grande gonfaloniere dell'Augmented Reality è Facebook. In realtà, a pensarci bene, sono stato ingenuo. Come pensi che siano realizzati i filtrini ringiovanenti e gli occhiali hipster che arricchiscono le nostre strepitose Instagram Stories? Ecco, quello è il futuro dell'AR – e se non il futuro, sicuramente il presente.

### Multifaccia multicolor

Continuo a ripetermelo: sono stato ingenuo. Non c'era nessun bisogno di aspettare [i visionari di Google](https://it.wikipedia.org/wiki/X_(azienda)) quando, come sempre, l'avanguardia sono modesti content creators, liberi pensatori digitali e piccoli utenti (spesso anche in termini anagrafici) che sguazzano nell'ambente social per ore e ore ogni giorno, proprio come te e me.
Quello che mai avrei immaginato è che la stessa Facebook facesse di tutto per incoraggiare questi content creators scatenando una specie di **democrazia dei filtrini**. Ce ne sono a migliaia, alcuni amatoriali altri professionali, alcuni banali altri molto complessi, alcuni realizzati da liceali in una noiosa mattina di DAD, altri a sostegno di una grande causa, altri ancora pensati appositamente dai brand per farsi pubblicità senza scucire quasi nulla. Ci sono top-list dei [migliori creators](https://www.dailydot.com/debug/best-instagram-accounts-ar-filters-effects/), delle idee più originali e delle tendenze. E allora **se il mondo intero vuole i filtrini, mi sono detto, diamogli i filtrini**.

### Makeup perfetto

Per creare un filtro non occorre aver studiato grafica né progettazione 3D, non occorrono software costosi né competenze di grafica. Bando ai bozzetti e agli sviluppatori, e diamo il benvenuto a **_Spark AR_**.

![Interfaccia](/imgs/img5.png#screen)

[_Spark AR_](https://sparkar.facebook.com/ar-studio/) è un software di proprietà di Facebook, distribuito gratuitamente a chiunque voglia farne uso. L'interfaccia non è delle più invitanti, ma su YouTube si trovano [ottimi tutorial da "livello zero"](https://www.youtube.com/watch?v=mIt2fdjExy0) e si fa abbastanza in fretta a prenderci la mano. Se a questo aggiungi alcune librerie di elementi 3D come [**Sketchfab**](https://sketchfab.com/feed) il gioco è praticamente fatto.
Con un po' di apprendistato e una certa creatività, si possono ottenere risultati molto interessanti, mascherine di diverso genere che è possibile caricare direttamente in una galleria effetti di Facebook a cui chiunque può accedere.

### Orecchie da cane

Ci tengo a precisare che tanto il software Spark quanto le tue creazioni sono distribuite gratuitamente da Facebook, che è un'ottima cosa, ma mi porta inevitabilmente a fare un paio di considerazioni:
1. quello del content creator di per sè non è un mestiere. O meglio il content creator è un mestiere che, a differenza di altri, nasce già squalificato, ossia **nasce come costola di quello stesso ambiente culturale che non è disposto a pagarlo**. (Buon lavoro a tutti!)
2. Facebook distribuendo le vostre creazioni sta di nuovo giocando al gioco del dare e dell'avere a carte coperte. Mentre tu speri che qualche centinaio di persone usino il filtrino che hai creato nelle loro stories delle vacanze, la piattaforma si comporta come un sito di scommesse che ti permette di vincere o di perdere il mio centinaio di views, ma che al contempo vince sempre, perché quello che nel tuo mondo è la soddisfazione di aver prodotto qualcosa di carino, nel suo linguaggio si traduce in numeri: utenti, interazioni, valori, introiti pubblicitari. E di questi numeri e valori, non solo l'utente non vede l'ombra, ma non conosce neanche esattamente la portata. Nessuno viene a dirti: grazie al tuo contenuto Facebook ha guadagnato *tot* (ammesso poi che *tot* fosse così semplice da stimare), e perciò tu e io e tanti genZ andremo avanti a vivere e a produrre filtrini del tutto inconsapevoli della stessa definizione di **lavoro digitale non pagato**.
3. Se il banco vince sempre, è comunque interessante capire come. Infatti quello che Facebook fa è lucrare sulle spalle di aziende che pagano agenzie pubblicitarie che assumono (e pagano) creators. Ciò significa che gli occhiali hipster e le patine vintage **sono economicamente sostenibili solo se li inquadriamo all'interno di una spesa pubblicitaria** che le aziende devono sostenere. Ora, io non sono nessuno per giudicare, ma l'idea che una tecnologia d'avanguardia si collochi per la grande maggioranza in un sistema che la lega a filo doppio al modello del capitalismo della sorveglianza fa un po' paura.

Spero di tornare a parlarne presto. Intanto se hai qualcosa da aggiungere o da replicare, scrivimi una [mail](mailto:web@zulianis.eu).

<p class="date">Scritto il 16 febbraio 2021.</p>