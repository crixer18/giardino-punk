---
layout: alternative
title: "Maschile singolare"
description: ""
image: "imgs/img0.jpg"

---

# Maschile singolare

## Io, te e il [[queer]]

Personalmente, non arrivo al queer da uno studio teorico accademico, ma dall'esperienza della militanza LGBT+. Una cosa che l'associazionismo mi ha insegnato è che la gran parte de* attivist* ha le idee tutt'altro che chiare sul concetto di queer e che, sebbene da quando io ho cominciato si siano fatti enormi passi avanti, non tutt* hanno ancora un'educazione linguistica e concettuale adeguata da poter effettivamnte includere nel movimento le istanze trans* , intersessuali e asessuali (per la verità facciamo ancora un po' di fatica con la definizione di bisessualità: il pro della comunità, che poi è anche il suo contro, è questo aspetto di vastissima eterogeneità che rende quasi impossibile estendere a tutt* la partecipazione nell'emendamento costante dei concetti e delle definizioni - questo ammesso e non concesso che serva). Insomma, arrivo alla comprensione e all'elaborazione di un mio linguaggio non da manuali e "best-practice", ma dal materiale umano, da errori fatti e preconcetti superati e, inevitabilmente, da una ricerca condotta su me stesso (una ricerca che forse un tempo avrei definito "identitaria", ma che oggi è la cosa più lontana possibile dall'idea di identità e non vedo come altro portrei chiamare se non "queer").

Proprio questo tipo di ricerca è quella che mi porta a scrivere oggi in una prima persona maschile non definita per macrocategorie. Puoi leggere ogni singola pagina di questo *digital garden* e non troverai, riferita a me stesso, una parola esplicita sul mio rapporto con il genere e l'orientamento sessuale (in effetti, potresti interpretare come connotato l'uso del pronome maschile italiano, ma questo fa parte del tuo retroterra culturale e non dipende da me). E non voglio fare il misterioso, non è questo il punto. Potrei essere etero, gay o bisessuale, cis o trans, asessuale o allosessuale, potrei far parte in prima persona della comunità o potrei essere un ally. Potrei identificarmi in una o più tra le lettere della sigla, oppure in nessuna (anche se da quello che ho detto finora è chiaro che mi identifico almeno parzialemnte con la Q, nella *mia* accezione). Il motivo per cui non troverai una specifica di qualsiasi tipo è che nessuna di queste parole ha un carattere identitario per me, nessuno di questi aspetti fa parte di me, eccetto forse la curiosità di indagarli personalmente e politicamente. Non uso queste parole perchè il mio sistema identitario si basa sulla decostruzione delle categorie identitarie. Il significato di parole come "gay" e "cisgender", a ben vedere non è meno arbitrario di quello di "uomo" e "donna" e dunque è del tutto lecito che io mi senta estraneo, in qualche modo, a questo linguaggio fatto di tagli più o meno netti.

C'è un passaggio dell'Introduzione a [*Un appartamento su Urano* di Paul B. Preciado](https://www.fandangolibri.it/prodotto/un-appartamento-su-urano/) che rileggo spesso:

>In ogni parola di Ulrichs che parla ai giuristi di Monaco da Urano, si sente la violenza prodotta dall'epistemologia binaria dell'Occidente. L'Universo intero tagliato in due e solo in due. In questo sistema di conoscenza tutto ha un dritto e un rovescio. Siamo l'umano o l'animale. L'uomo o la donna. Il vivo o il morto. Siamo il colonizzatore o il colonizzato. L'organismo o la macchina. Siamo stati divisi per norma. Tagliati in due. E poi costretti a scegliere una delle nostre parti. Quello che denominiamo soggettività non è altro che la cicatrice lasciata dal taglio della molteplicità che saremmo potuti essere. Su questa cicatrice si attesta la proprietà, si fonda la famiglia e si lega l'eredità. Su questa cicatrice si scrive il nome si afferma l'identità sessuale.

<p class="date">Abbozzato il 19 mazo 2021.</p>

[//begin]: # "Autogenerated link references for markdown compatibility"
[queer]: queer.md "Queer"
[//end]: # "Autogenerated link references"